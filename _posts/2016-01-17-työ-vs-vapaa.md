---
layout: post
title:  "Työ vs. vapaa-aika"
date:   2016-01-17 22:20
categories: yrittäminen
image: /assets/article_images/canstockphoto0396964.jpg
---

Paljon kirjoitetaan ja puhutaan kuinka työn ja vapaa-ajan raja hämärtyy. Sähköpostin merkkiäänet puhelimista ja tableteista rytmittävät niin arki-iltoja kuin vapaapäiviäkin. Sosiaalista mediaa käytetään sekä sosiaalisten suhteiden, että ammattiosaamisen ja oman ammatti-imagon ylläpitämiseen. Ei ihme, että välillä tuntuu kuin olisi aina töissä. Itselläni tämä korostuu, koska teen töitä kotoa käsin, eli töiden jättäminen työpaikalle on lähestulkoon mahdotonta. Kuinka siis pysyä järjissä ja pitää perhe tyytyväisenä?

1. *Merkkiäänet pois laitteista*. Itse olen poistanut merkkiäänet sähköpostista, Twitteristä, Facebookista ja Facebookin Messenger sovelluksesta. Mitkään näistä sovelluksista eivät itselleni ole sellaisia, että olisi tarve keskeyttää ruokailu, juoksulenkki tai keskustelu perheen kesken katsoakseni mitä digitaalisessa maailmassa tapahtuu. Sopivan suvantohetken koittaessa voi ottaa sen luurin esille ja käydä läpi sähköpostit ja sosiaaliset mediat. Reagoida jos jotain reagoitavaa on. Jos jollain on minulle oikeasti asiaa, hän osaa soittaa, laittaa tekstiviestin tai whatsapp-viestin. Muut saavat odottaa, että minulle itselleni sopii olla tavoitettavissa.

2. *Työt tehdään työpisteellä*. Työn tekemisen kannattaa pyhittää joku paikka. Sen ei tarvitse olla välttämättä kokonainen työhuone. EI välttämättä edes työpöytä. Tietyn nojatuolin ja sen viereisen laskutason voi varata työkäyttöön. Tärkeintä onkin, että on joku paikka johon voi edes ajatuksen tasolla jättää työvälineet ja työajatukset. Itselläni tämä on yhdistetty vieras- ja työhuone. Kun istun pöydän ääreen, olen töissä. Perhe tietää, että silloin minulta ei kannata odottaa reaktiota jutusteluun tai että mumina joka suustani kuuluu ei ole tarkoitettu kenellekään asunnossa. Kun poistun pöydän äärestä, jätän tietokoneen pöydälle. Se ei matkaa mukanani sohvalle telkkaria katsomaan eikä keittiöön kahvia juomaan. Kun töiden tekemiseen tarvitsee siirtää itsensä työpisteelle, ei tule täytettyä päivän pieniä taukoja töillä, vaan voi vaikka napata lehtitelineestä aikakauslehden ja nauttia siitä kahvin kaveriksi. Paljon rentouttavampaa. Työpisteelle siirtyessä tulee siirrettyä myös itsensä työmoodiin henkisesti ja tuottavuus on huomattavasti suurempaa kuin "aina töissä olemalla".

3. *Mittaa ajankäyttöäsi*. Kaikki aika tietokoneella ei tokikaan ole töiden tekoa. Välillä surffataan hassuja kissavideoita, ylläpidetään kulissia facebookissa jne.. Kuinka siis pysyä fokusoituneena silloin kun töitä pitäisi saada aikaiseksi? Itse olen löytänyt itselleni sopivan "vivun" josta kääntämällä saan vaihdettua itseäni työmoodista vapaa-ajan moodiin. Mittaan kaiken ajankäyttöni [Toggl.com](http://toggl.com) palvelulla. Toggl.comin idea on vallan yksinkertainen - painat nappulaa ja laskuri alkaa pyörimään. Tämä nappula on saatavilla niin mobiilisovelluksena, nettiselaimella käytettävänä applikaationa kuin desktopsovelluksenakin. Aikaa voi mitata asiakkaalle ja/tai projektille ja maksullisessa versiossa voi jopa määrittää onko aika laskutettavaa ja jos on, mikä tuntihinta on. Olen huomannut tämän OSX-sovelluksen aivan mainioksi apuvälineeksi. Se asuu OSX:n yläpalkissa josta voin helposti jatkaa edellistä mittausta. Jos työnteko keskeytyy, esim. saapuvan puhelun muodossa, sovellus kiltisti kysyy että mitä olen tehnyt viimeiset X minuuttia. ![Toggl.com OSX app, kuva Toggl.com](/assets/article_images/togglcom.png) Koska määritän projekteille tuntihinnan voin kuukausitasolla tarkistaa paljonko laskutettavia töitä on tultu tehtyä ja mikä on laskutettavien tuntien suhde kokonaistuntimäärään, sekä projektitasolla että kokonaisuudessa. Tärkeimpänä kuitenkin tiedän itse millon olen töissä ja milloin vietän vapaa-aikaa.

Suosittelen myös lukemaan  [Jannen ajatuksia aiheesta](https://www.jannejaaskelainen.fi/blogi/7-killerivinkkia-koodariyrittajalle/).
