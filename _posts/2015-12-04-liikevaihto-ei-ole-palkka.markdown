---
layout: post
title:  "Yrityksen liikevaihto ei ole yrittäjän kuukausipalkka"
date:   2015-12-03 21:05
categories: yrittäminen
image: /assets/article_images/canstockphoto8503194.jpg
---

Kun kerron laskutettavan tuntihintani missä tahansa seurassa jossa ei ole muita yrittäjiä, näen kuinka seurueessa osa alkaa suorittamaan laskutoimitusta hiljaa mielessään ja lopulta toteavat: ”Herranjumala sä saat kovaa kuukausipalkkaa”. Tämä kirjoitus sai viimeisen kimmokkeensa kun eräs yhteistyötaho - jonka kanssa oltiin päästy neuvotteluissa vaiheeseen *korvaus suoritettavasta työstä* - totesi tuon saman ääneen.

Tässä tapauksessa minulle tarjottiin yhteistyökumppanin taholta laskutettavaksi tuntihinnaksi 35e tunnilta (Oletan tässä nyt kumppanin eduksi sen, että puhuttiin edes alvittomasta hinnasta). Heidän mielestään jos teen täyttä työviikkoa heille, siitä tulee hyvä kuukausipalkka. Puretaanpa tätä hieman.

Tämä kirjoitus koskee nyt lähinnä omakohtaisia kokemuksia yksinyrittäjän hinnoittelusta, mutta lienee laajennettavissa mihin tahansa organisaatioon jossa työntekijöiden työtä myydään ulospäin.

## Yrittäjän työaika ei ole kaikki laskutettavaa työtä

Jos lasketaan naiivilla kaavalla, että töitä voidaan tehdä viikossa 37,5 tuntia (itse lasken että normaalit työajat säilyttäen on viikossa mahdollista tehdä laskutettavaa työtä 25-30 tuntia)  ja kuukaudessa on neljä viikkoa, päästään 150 työtuntiin kuukaudessa. 35 euron tuntilaskutuksella siis kuukaudessa voidaan laskuttaa 5250 euroa. Summana se kuulostaa toki siltä, että moni IT-alan palkansaaja vain uneksii tuollaisesta kuukausipalkasta. Mutta tämä on vasta se mitä yrityksen liikevaihdoksi saadaan kuukaudessa. Ja tämäkin vain tässä ns. optimitilanteessa.

Vaikka tehtäisiinkin oletus, missä yrittäjä pystyisi tekemään laskutettavaa työtä 37,5 tuntia viikossa - mikä tarkoittaa että kaikki projektiin kuulumaton sähköpostiliikenne, uusasiakashankinta ja yrityksen rutiinityöt tehdään sitten ns. omalla ajalla - on pakko silti muistaa että harva yrittäjä ei ole pitkään yrittäjä jos hän ei koskaan pidä lomaa. Oletetaan että arkipyhät, kesälomat yms mukaanlukien yrittäjä selviää vuodessa neljän viikon lomalla. Tämä tarkoittaa työstään laskuttavalle yrittäjälle että on neljä viikkoa vuodessa jolloin hän ei laskuta ollenkaan. Jolloin yritykseen tulee rahaa sisään nolla euroa. Jos tämä jyvitetään jokaiselle kuukaudelle, joudutaan jokaisesta kuukausilaskutuksesta vähentämään n. 10%. Päästään n. 4800 euroon kuukaudessa. Tämäkin on ihan hyvä summa jos sitä peilataan kuukausipalkallisen bruttopalkkaan.

## Yrittäjä maksaa itse kaikesta

Kuitenkin slimmatuinkaan yritys ei pyöri ilman kuluja. Jo pelkästään laki määrää että yrittäjän on maksettava yrittäjän eläkemaksuja ja pakollisia vakuutusmaksuja. Vaikka yrittäjä laskisi sosiaaliturvaansa määrittämällä työtulonsa alhaisemmaksi kuin se onkaan (otetaan esimerkiksi esim. 35000 euroa vuodessa), joutuu yrittäjän eläkemaksuja maksamaan n. 700e/kk. Tähän päälle yrittäjän vastuuvakuutuksia, pakollisisia tapaturmavakuutuksia jne. Nyt ollaan jo n. 4000 eurossa kuukaudessa. Ei edelleenkään näytä liian pahalta.

Yrittäjän tulee kuitenkin hankkia omat työkalunsa. IT-alan yrittäjänä nämä eivät ole mahdottomia kustannuksiltaan. Macbookkeja, iPadeja, iPhoneja. Yrittäjä maksaa itse sähköpostistaan, kirjanpitäjästään, internetyhteydestään, puhelinliittymästään, softalisensseistään. Kuukausitasolla arvioituna puhutaan 200-500 euron kustannuksesta. Päästään lopputulokseen 3500 euroa kuukaudessa. Tästä sitten maksetaan vielä verot ansiotuloverotuksessa.

3500 euroa lienee edelleen ihan kohtuullinen kuukausipalkka normaalille palkansaajalle, mutta kerrataanpa vielä mitä se tarkoittaa yrittäjälle.

 * Yrittäjä tekee 45-50 tuntista työviikkoa (pyörittääkseen yritystä laskutettavien töiden lisäksi)
 * Yrittäjä karsii omasta sosiaaliturvastaan (yrittäjällähän muuten on muutenkin 10 päivän karenssi sairauspäivärahoista)
 * Yrittäjällä ei ole mitään turvaa jos asiakkaalta loppuukin rahat (eli jokaisesta kuukausilaskutuksesta pitäisi pystyä jättämään jotain jemmaan sitä kuuluisaa pahaa päivää varten)
 * Yrittäjä karsii omista lomistaan (lomaltapaluuraha, tuntematon käsite)

Tähän lopuksi vielä laskettakoon, että mielestäni realistisemmalla kuukauden laskutettavien tuntien määrällä (100) ns. bruttoansio ennen veroja yrittäjälle olisi 1750e. Ei kuulosta kovin mairittelevalta.
